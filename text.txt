Men nu kände han sig inte så tuff längre. Det kändes snarare dumt att han hade sagt nej till farmors närvaro. Men nu fick han stå sitt kast. Han var alldeles ensam hemma.
Väckarklockans display, med sina röda siffror, lyste upp en aning i det annars skumma rummet: 00:00. Midnatt - spöktimmen har börjat, tänkte William.
Han slängde täcket åt sidan och gick fram till det öppna fönstret. En ljum vindpust slog mot ansiktet. Men den varade bara ett ögonblick. Natten var vindstilla och tyst. Det var mörkt och tyst hos närmaste grannen. Men han kunde skymta ljus och ana ljud borta hos Larssons, en bit längre neråt gatan - där mamma och pappa var på fest.
Skulle han ringa till mammas mobil? Nej, han ville inte erkänna att han hade blivit skrämd av ett ljud. Han hade kanske inbillat sig? Det var nog bara en dröm, intalade han sig själv.
Han gick tillbaka till sängen, kröp ner under täcket och försökte somna om.
"KNAK!"
Ljudet kom definitivt från garderoben...
