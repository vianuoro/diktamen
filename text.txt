- Dags att åka!

-Ja, jag kommer alldeles strax!

Pappa stod i hallen och väntade otåligt på Max, som ännu inte hade kommit ner från sitt rum. Max höll på att packa ner de sista sakerna i sin väska.

- Kommer du inte nu, så får du ta en taxi istället! ropade pappa. Jag måste ju till jobbet när jag har kört dig.

- Nu är jag klar!

Max kom studsande nerför trappan, med en fullpackad fotbollsväska på axeln.

- Äntligen, log pappa mot honom. Men ... vad har du gjort med håret?

- Ny frisyr! Fixade den med en massa vax!

Coolt, eller hur? Jag måste ju imponera på tjejerna i Göteborg.

- Absolut! Det är ju det som är det viktigaste med Gothia Cup - inte att spela bra fotboll.

- Exakt! Nu drar vi, farsan. De andra väntar

inte i all evighet.

Fem minuter senare var de framme vid skol-

gården - samlingsplatsen för laget inför den flera timmar långa bussresan till Göteborg och det stora fotbollsäventyret.

-Kolla, Wille!

Max slog sin kompis lätt på axeln och pekade ut genom bussfönstret. De var äntligen framme. Max kände sig upprymd. Det hade känts lite tungt när de lämnade sina vinkande föräldrar kvar på skolgården där hemma. De enda vuxna som var med på resan, var busschauffören och deras tre ledare.

-Ser du? fortsatte Max till Wille. Ullevi - och där är Liseberg! Och där! Ser du de där tjejerna och killarna i de röda och gula träningskläderna?

Plötsligt stannade bussen.

- Varför stannar vi? kraxade Jonas, som precis kommit i målbrottet. Ska vi inte åka till vandrar-

hemmet utanför stan? Emil, en av ledarna ställde sig i mittgången och log:

- Vi har en överraskning till er grabbar. Ni kan glömma det här med vandrarhemmet. Tack vare alla era lottförsäljningar och dagsverken under de här åren, så har ni fått ihop väldigt mycket pengar. Så vi har lurat er allihop. Vi ska

bo här!

Emil pekade ut mot byggnaden, som bussen hade stannat utanför.

-Va?! skrek Jonas utan att kraxa. Det är ju ett lyxhotell! Ni är helt galna!

Kaos utbröt. Killarna skrek, hoppade runt, kramade varandra, ledarna och busschauffören. Vilken start på turneringen - innan den ens hade börjat!
